  第0519部～佛说造塔功德经一卷         
   
  
   大乘单译经・第0519部   
佛说造塔功德经一卷   
唐中天竺三藏法师地婆诃罗奉敕译      
 
 
　　 
 
造塔功德经序 
翻经沙门圆测撰  
　　夫塔者梵之称。译者谓之坟。或方或圆。厥制多绪。乍琢乍璞。文质异宜。并以封树遗灵。扃钤法藏。冀表河砂之德。庶酬尘劫之劳。岂伊弓剑衣冠。言申永慕。禹陵孔壁。用显缄藏而已哉。将有量等大千。覆三界而高梵世。取均庵果。偶枣叶而譬针锋。洪纤两途。福应无二。大小千计。净心终一。何只黄金白玉。架迥争晖。火齐水精。浮空竞彩。夕振祥飙之响。入镂铎以流清。晨霏仙露之甘。上雕盘以凝泫。至乃位隆三果。勋重四禅。高升有顶之宫。行届无灾之地。斯教之弘旨也。此经以永隆元年冬十一月十五日。请天竺法师地婆诃罗。与西明寺沙门圆测等五人。于弘福道场。奉诏宣译。至其年十二月八日终其文义。庶斯法宝周给大千。俾彼慧灯照融三界云尔。  
佛说造塔功德经  
　　如是我闻。一时佛在忉利天宫白玉座上。与大比丘大菩萨等。及彼天主无量众俱。时大梵天王那罗延天大自在天及五乾闼婆王等。各与眷属俱来至佛所。欲问如来造塔之法。及塔所生功德之量。会中有菩萨名观世音。知其意即从座起。偏袒右肩右膝着地。合掌向佛而作是言。世尊。今此诸天乾闼婆等故来至此。欲请如来造塔之法。及塔所生功德之量。唯愿世尊为彼解说。利益一切无量众生。尔时世尊告观世音菩萨言。善男子。若此现在诸天众等。及未来世一切众生。随所在方未有塔处。能于其中建立之者。其状高妙出过三界。乃至至小如庵罗果。所有表刹上至梵天。乃至至小犹如针等。所有轮盖覆彼大千。乃至至小犹如枣叶。于彼塔内藏掩如来。所有舍利发牙髭爪下至一分。或置如来所有法藏十二部经。下至于一四句偈。其人功德如彼梵天。命终之后生于梵世。于彼寿尽生五净居。与彼诸天等无有异。善男子。如我所说如是之事。是彼塔量功德因缘。汝诸天等应当修学。  
　　尔时观世音菩萨复白佛言。世尊。如向所说。安置舍利及以法藏。我已受持。不审如来四句之义。唯愿为我分别演说。尔时世尊说是偈言。  
　　诸法因缘生　　我说是因缘 
　　因缘尽故灭　　我作如是说  
　　善男子。如是偈义名佛法身。汝当书写置彼塔内。何以故。一切因缘及所生法性空寂故。是故我说名为法身。若有众生解了如是因缘之义。当知是人即为见佛。  
　　尔时观世音菩萨。及彼诸天一切大众乾闼婆等闻佛所说。皆大欢喜信受奉行。  

 上一部：乾隆大藏经・大乘单译经・寂照神变三摩地经一卷  下一部：乾隆大藏经・大乘单译经・佛说不增不减经一卷 



  
乾隆大藏经・大乘单译经・佛说造塔功德经 
 This file is decompiled by an unregistered version of ChmDecompiler.Regsitered version does not show this message.You can buy ChmDecompiler at:     http://www.etextwizard.com/ 