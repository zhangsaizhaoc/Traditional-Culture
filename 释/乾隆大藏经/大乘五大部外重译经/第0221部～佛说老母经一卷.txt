  第0221部～佛说老母经一卷         
   
  
   大乘五大部外重译经・第0221部   
佛说老母经一卷   
失译师名附刘宋录      
 
 
　　 
 
佛说老母经  
　　闻如是。一时佛在维耶罗国。所止处名曰乐音。时与八百比丘僧菩萨万人俱。时有贫穷老母。来到佛所以头面着地为佛作礼白佛言。愿欲有所问。佛言。善哉善哉当问。老母言。人生老病死。从何所来去至何所。色痛痒思想行识。从何所来去至何所。眼耳鼻舌身心。从何所来去至何所。地水火风空。从何所来去至何所。佛言。人生老病死。无所从来去亦无所至。色痛想行识。无所从来去亦无所至。眼耳鼻舌身心。无所从来去亦无所至。地水火风空。无所从来去亦无所至。佛言。诸法亦如是。譬如两木相钻出火。火还烧木木尽火便灭。佛问老母言。是火本从何所来。灭去至何所。老母报佛言。因缘合会便得火。因缘离散火即灭。佛言。诸法亦如是。因缘合会乃成。因缘离散即灭。诸法亦无所从来去亦无所至。眼见好色即是意。意即是色。是二者俱空。无所有成。灭亦如是。诸法譬如鼓不用一事成。有人持桴捶鼓鼓便有声。是鼓声亦空。当来声亦空。过去声亦空。是声亦不从木革桴人手出。合会诸物乃成鼓声。声从空尽空。诸所有万物一切亦如是。我人寿命亦如是。本际皆净无所有。从无所有因作法。法亦无所有。譬如云起阴冥便雨。雨亦不从龙身出。亦不从龙心出。皆龙因缘所作乃致是雨。诸法无所从来去亦无所至。譬如画师先治板素。却后调和众彩便在所作。是画亦不从板素彩出。随其意所为悉成。生死亦如是。各各异类地狱禽兽饿鬼天上世间亦尔。有解是慧者不着着便有。老母闻佛言。大欢喜即自说言。蒙天中天恩得法眼。虽身老羸今得安隐。阿难正衣服前长跪白佛言。是老母闻佛言即解。何因缘智慧乃尔。佛言。大德巍巍。以是故而即解。是老母者。是我前世发菩萨意时母。阿难白佛言。佛前世时母。何因困苦贫穷如是。佛言。乃昔拘楼秦佛时我为菩萨道。意欲作沙门。母以恩爱故不听我作沙门。我忧愁不食一日。以是故前后来生世间。五百世遭厄如是。佛语阿难。是老母寿终。当生阿弥陀佛国中供养诸佛。却后六十八亿劫当得作佛。字扶波健。其国名化作。所有被服饮食如忉利天上。其国中人民皆寿一劫。佛说经已。老母及阿难等。菩萨比丘僧。诸天龙鬼神阿须伦皆大欢喜。前以头面着地。为佛作礼而去。  

 上一部：乾隆大藏经・大乘五大部外重译经・佛说老女人经一卷  下一部：乾隆大藏经・大乘五大部外重译经・佛说老母女六英经一卷 



  
乾隆大藏经・大乘五大部外重译经・佛说老母经 
 This file is decompiled by an unregistered version of ChmDecompiler.Regsitered version does not show this message.You can buy ChmDecompiler at:     http://www.etextwizard.com/ 